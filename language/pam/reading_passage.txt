<h5>Kung bisa na kayung mag-simula, paki-click in Microphone boton tapus paki-basa ing texto. Kaibat niyeng ayari, paki-click ulit ing Microphone para i-tuknang ing rekording. Tapus paki-click ing 'Spontaneous speech prompts' para akit ing instruksyon para keng susunod a parte</h5>
<br>
Ing hiking, ali ya mu pamatad-oras. Makasanting ya rin keng kalusugan na ning katawan ampong isip bilang metung yang porma ning ehersisyu. Maski ali ya kalawut-lawut ing lakaran yu, atin ya pa ring benepisyu ing hiking keng kalusugan yu. Ing pinaka-mumunang benepisyu na, ken yang pusu. Potang mag-hiking kayu, bibilis ya ing ritmu na ning pusu yu ampo sasanting ya ing sirkulasyon yu. Dahil keni, malagad kayung mi-atake o kaya mitas ing presyun. Ali mu ini, makasikan ya rin keng butul ampo masels ini kasi talagang migagamit la reng bitis ampo puwad yu. Nung madalas kayung mag-hiking, misane ya ing katawan yu keng pamaglakad a paukyat. Siguradung ali la mangayna reng butul yu kasi palagi lang migagamit. Tutung makapagal ya ing hiking lalu na nung ali kayu pa sane, pero nung madalas yeng gagawan ini, puwede yang makasikan. Imbis pa keng sisikan ya ing katawan yu potang madalas kayung mag-hiking, sasanting ya rin ing koordinasyun ampo ing plexibilidad na ning katawan yu. <br><br>Atin ring taung gagamit tungkud potang mag-hiking. Dening tungkud a reni, para la talaga keng hiking, ali la balamu pang-matwa. Ing gagawan da reni, pipilitan da kayung gamitan yu la reng brasu yu. Kasi potang mag-hiking kayu, ing migagamit mu ing puwad ampo bitis, pero potang atin kayung tungkud na pang-hiking, migagamit la rin deng brasu ampong salu yu. Dahil keni, milalako ya ing bayat keng tud ampo balakang potang maglakad kayu.  Makasawup la rin deng tungkud keng balansi yu lalu na potang ma-batu ya ing lalakaran yu o kaya potang paukyat ya ing dalan. <br><br>Makalako ya ring stress ing hiking, kasi lalako ne ing isip yu kareng bageng maka-stress ampo dadala na kayu keng lugar a masanting, presku, ampong tahimik para makapag-relaks kayu kaibat na ning lekaran yu. Metung ya ini kareng dahilan a makasanting ya keng isip ing hiking. Lalawut na kayu kareng bageng maka-abala kekayu, keng selfon, kompyuter, o maski nanung bageng maka-dagdag keng iisipan yu. Maka-kalma ya rin ing kalikasan, lalu na nung malawut kayu keng siyudad. Potang atsu kayu keng bunduk o keng lugar na atin marakal a tanaman, mas tahimik ya ing paligid yu kaya makapaynawa ya keng isip ing hiking. Dahil ing stress maka-tas yang presyun ampo metung yang sankan keng ataki, deng aliwang doktor papayu da kareng pasyenti da na mag-hike kasi makasaup ya ini keng pagkayap da.<br><br>Ating aliwa-aliwang antas ning hiking. Puwedi kayu mung maglakad kinse minutos keng parke, o mukyat keng bunduk. Dependi keng agyu yu, siguradung ating antas para kekayu. Nung atleta kayu, pwede yeng ukyatan ing bunduk bilang ehersisyu. Maski bayu-bayu kayu pa keng hiking, akit ye ing pagbayu keng enerhiya yu maski ali kayu madalas mag-hike.<br><br>Aliwa ya ing hiking keng pagpunta keng gym, pag-bisikleta, o keng pagpulayi. Potang mag-hiking kayu, ali ya pante ing dalan na uukyatan yu. Uling kanini, kailangan yeng lawen ing lalakaran yu, ampo pag-isipan nung nokarin ye lalage ing bitis yu para ali kayu biglang mitumba. Kailangan yeng i-posisyun masalese ing katawan yu ampo ing bitis yu para a-iwasan yu la reng batu-batu keng dalan. Ing pag-posisyun yu keng katawan ampo bitis yu, apin ini ing ehersisyu. Kailangan yeng gamitan ing buong katawan yu keng pag-hike. Ali mu ini, kailangan kayu rin maging alerto keng paligid yu. Dahil kareni, maka-santing ya keng koordinasyon na ning isip ampong katawan ing hiking. Nung matas ya ing koordinasyon yu, mas malagad kang ma-aksidente potang mag-ehersisyu kayu kasi balu ye ing agyu na ning katawan yu. Nung baga, aintindian ne ning isip yu ing katawan yu.<br><br>Bukud keng ehersisyu, ing bista na akit yu potang mag-hiking ka ing metung kareng rason nung bakit mag-hiking la reng tau. Keng tuktuk na ning bunduk, akit ye ing gubat na delanan yu, ing siyudad o barrio na penibatan yu, o kaya ing pag-albug ning aldo keng banwa. Apin deni deng bista na buri dang akit deng tau potang mag-hiking la.<br><br>Potang mag-hiking kayu, masanting nung atin kayung kayabe para nung ating aksidente, ali kayu mag-dilidili keng bunduk. Bukud keni, nung kayabe yu la reng kaluguran o pamilya yu, puwedi kayung makipag-bonding karela. Puwedi kayung mag-picnic nung magdala kayung pamangan o kaya mandilu nung ating ilug o sapa keng bunduk na uukyatan yu.<br><br>Para maswelu ya ing pag-hiking yu, kailangan yeng pagsadyan. Mag-dala kayung danum lalu na nung mapali ya ing aldo. Dapat matibe la reng sapatus yu, kasi siguradung ma-batu ya ing lakaran yu. Nung bayu la deng sapatus yu, masanting nung gamitan yu la pa aldoldo bayu kayu mag-hiking para misane la reng bitis yu. Bukud ka reni, nung ala kayung gabay keng bunduk, magdala kayung kayabe ampong mapa para ali kayu malili.<br><br>Bilang ehersisyu, masanting ya talaga ing hiking. Dependi keng agyu yu, ali ya masakit umpisan. Libre ya rin bukud na mu keng pamangan ampong pamasahe. Kaibat, puwedi kang makipag-bonding kareng kaluguran o pamilya yu nung kayabe yu la. Maski sagli kayu mung mag-hiking, metung o adwang oras, akit ye pa rin ing benepisyu keng katawan ampong  isip yu. Nung bisa kayung magumpisang mag-hiking, ating aliwaliwang organisasyun na pang-hiking na puwedi yung awsan. Siguradong atin lang aldo na puwedi yu lang akayabe keng pamag-hiking da.

<br><br>
<h5>Salamat keng pag-basa yu keng textu ampo keng pag-rekord yu keng sarili yu! Paki-click ye ing “Submit”, kaibat i-click ye ing king lalam para ipakit ing susunud na parte.</h5>

